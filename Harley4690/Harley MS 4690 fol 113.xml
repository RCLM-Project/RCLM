fol. 113r

Thankedde be [Ihesu] of ys sonde
kyng Richarde wente forthe stẏlle 
and suffred the kẏng of ffrawnces ylle
and vndede ys tresowre
and bowght bestẏs for ẏs store
and lete bothe salte and sleen
xxx th[ousand] oxen and kẏenne. <!--LKN note for team: Brunner transcribes this as xxx m1 (172, n. 1758), but to me it looks more like a t and h followed by a superscript abbreviation mark that looks a lot like the abbreviation for "and"; it definitely does not look like an m based on "m"s that appear elsewhere; what think you?-->
swẏne and schepe he dude also
Bvtte y canne notte acownpte þoo. 
Of wete quarters . twentẏ þowseonde 
he bowghte as whe ffẏnde
ffysche ffowle and venesoune
whe ne canne acowmpte þo right Reson[ne]
the kyng of ffrawnce as ẏ wene
laye yn the cyte off mẏssene . 
Oure Englysche menne wente to chepẏng
and hente there manẏ harde knockyng
the ffrenschemen [and] þe gryffons down Rytes
slew there owre englysche knẏghtes
whenne kyng Richard herd þys dystawns
he pleẏned[e] hẏm to the kyng of ffrawnce
he seyde he helde no wardys <!--LKN text: the word "and" appears at the start of the line but is struck out. The copyist wrote the correct word "he" above and inbetween that error and the word "seyd."-->
of the englysche taylaẏrdys
Go chastẏce the gryffonnes yf þ[ou] no Ryght 
Quod kyng Rycharde syth yt is soo
ẏ wote wate y haue to doo.
ẏ wylle me so awreke
thatt alle þe worlde þer of schal speke
Atte the tyme of crystẏssmasse <!--LKN expl: possibly insert note here on feast of Christmas and significance here-->
kyng Richard and ys Barounes 
Wente towarde the pavylouns
and weren ẏ served with plente
mete and drynke and deynte
ther come a knyghte all yn haste
hownethe he myghte drawe ys blaste
and felle on knee yn thatt tyde
and to the kyng thus he seyde
the frenschemen and the Gryffones
have slayen mẏ fader yn þe downes
and wyth hẏm lyeth slayn xv.
of thy knyghtes gode and kene
leue syr he seyde take gode kepe.

for yowre menne beth leẏde on hepe
awreke yow ther fore mannelyche
Other elles ȝe tyte haslyche
fflee yn perell y vnderstonde
and turne aȝeẏne to englonde
kyng R[ichard] satte and pykked[e] hym mode
amd lowked ryght as he wer wode.
The tabell anone ryght he smote  
yn to the fflore ytte felle fote hote 
he swere the by crystes faste 
he wolde be awreked sone yn haste . 
yn the hẏghe daẏ of crẏstessmasse
he lette arme ys menne more and lesse
alle byfore wente kẏng Richarde
& the Erle of Salesbẏrẏ afterwarde.
thatt was cleped att þatt daẏ
sẏr wyllam the longge spraẏ
the Elre of leyceter þe Erle of herforde <!--LKN expl: should provide a note on these earls acknowledging whether they were there historically or are being inserted here as part of the text´s protonationalism-->
stowtelyche folowed ther lorde.
Erles Barounes and sqwyers
speremen Bowmenne and arleblasters <!--LKN expl: need a note here explaining what an arleblaster is-->
with kyng Richard theẏ ganne reke
On the ffrenschemen to be awreke. 
the ffrenschemen aspyed rathe 
that oure englysche wold[e] do hem scathe
smertelyche they schutte þe gate
Wyth barres thatt þey fownd þer ate
and ȝede an hyghe vppon the walle
and schotte wyth Bow and sprẏngalle<!--LKN expl: insert note here on what a spryngalle is-->
and seyd to owre englysche menne nofaile
Go home dogges wyth youre tayle. 
alle yowre Boste and yore orgulle
menne schall threste ẏn yowre cule
thus theẏ deden and myssayde.
and alle þatt daẏ sore hem trayedde
thatt nyght for no mede.
owre kyng in bateylle myght not spede
	att nyght kyng Rich[ard] & ys bar[ou]ns
Wente to ther paveẏlonnes
ho so slepe other who so woke
kyng Richard[e] þ[at] nyght no reste towke
on morowe he cleped[e] ys cownsa[y]l y wysse<!--LKN text: the copyist appears to have skipped over the "y" in "cownsayl" initially and wrote it above and between the 'a' and 'l' with a carat below signalling where it ought to be inserted-->
& of the .v. portes the barones
and seyde lordes that be wyth me
owre cownsayle awghte to be pryve. 

fol. 113v   
Alle whe schulle venge ffonde
wyth the strengthe of owre honde
on ffrenschemenne and the Grẏffonnes
that haue Despẏsed owre nacyouns
y have a castelle y vnderstonde
that was made of tẏmber yn englond[e]
wyth sexe stages y made of styrelles <!--LKN expl: note for styrelle-->
welle y fflorysched w[ith] gode kervelles <!--LKN expl: note for kervelle-->
þer ẏnne schalle be manẏ a knyght
aȝeẏne the ffrenschemenne for fyght
the castelle schall haue a surname
he schalle hote mawngegryffoune <!--LKN expl: need a note here for the Mate Gryffoun-->
maryners arme welle ȝoure schyppeȝ
and holde vppe ȝowre manneschippeȝ
and ȝe by water schalle hem assaile
and whe by londe wyth outen fayle
ffor y wẏ cometh never vn to me
or y of them awrekedde be.
the maryners faste on hyghe
made al redẏ Bothe schyppe & galye
with Bowsprete and sayle blyve
vn to the cite ganne þeẏ dryve.
knyghtes framed the tre castelle
Be syde the cyte on anne hylle . 
that hym sawgh the . kyng of f[ra]unce 
and seid haue ȝe ne dowtawnce 
of thes englysche taẏlardes
ffor theẏ be butte cowardes
dyght he seyde owre mawngevelle
and sett hym to the tree castelle
and schote to them wyth arblaste
the dogge tayles for to agaste. 
		sone after Rich[ard] owre kyngge
lette bere yn the dawenẏng
Targes and dores ys folke alle
Ryght afore the cyte walle
hys hoste att ones he lette crye
that menne myght yt here to þe skye
and seyde ȝe ffrensche mosardes
cometh to ffyghte w[ith] the taẏlardes
þe frenschemen sone armed hem alle
and ȝede vppe in to the walle
and ther byganne w[ith] owte fayle
Betwene hem a strong Batayle. 

owre englysche menne w[ith] arblast & bowe
the ffrensche and the gryffounes slowe
By thanne comen schyppes to þe cite
and alle moste hadd wonne entre.
so harde theẏ moẏned vnder the walle
that þe Gryffounes dydde down falle
wyth howkes harwes and quarelleȝ
many fylle of the torelles
and Brake bothe nekke & arme
Butte ẏ wysse ytte was no harme. 
thenne come frenschemen in þ[at] stoure
and schotte wylde fuyre of the toure
ther wyth y wote welle y wysse
theẏ kylled[e] manẏ englysche . 
Butt englysche menne defended hem
Wyth her swerdes of Brown stele
and slowgh of hem grete chepes
that many ther leye on hepes
atte londe yate kyng Richarde
helde ys sawte euer harde.
so mannelyche he towke oon
thatt he leste butte fewe abowne
		kyng Richard sighe besyde hym how
a knight that tokked hym w[ith] a glow
he seyde he had spyedd[e] a syght
that made ys herte somdele lyght
here vppe syr ys yate oone
ffor sothe ytte hath warde none.
the menne ar goon to the water towre
for to de ther menne socoure
there ȝe mowghe veramente
have entre wyth owten dẏnte
ffull gladde was kẏng Richarde
and wente manlyche thyderwarde
and manẏ a knyghte dowghty of dede
prykedde after on her stede
the kyng entred wyth owten drede
Wyth alle ys fayre felawrede
anone ys baner he dyde vnfolde
that ys enemys myght beholde.
and . sevenne cheynes w[ith] ys swerde
he cutte a too on the myddewarde
that were drawe for grete dowte
wyth ynne the yate and w[ith] oute. 
